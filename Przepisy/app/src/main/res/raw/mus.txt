Piekarnik nagrzać do 180 stopni C. Formę z odpinaną obręczą o średnicy 20 - 23 cm wysmarować masłem i wyłożyć papierem do pieczenia.
Połamaną na kosteczki czekoladę roztopić razem z pokrojonym masłem (w rondelku z grubym dnem ciągle mieszając i nie podgrzewając za bardzo masy, lub w kąpieli wodnej - czyli miseczce zawieszonej na garnku z gotującą się wodą). Masę ostudzić. Zmiksować żółtka z kakao, następnie dodać je do ostudzonej czekolady i wymieszać łyżką lub krótko zmiksować.
Białka ubić na sztywną pianę, następnie małymi partiami dodawać cukier, cały czas ubijając. Miksować jeszcze przez 2 - 3 minuty, aż piana będzie gęsta, sztywna i błyszcząca.
Ubite białka delikatnie wymieszać z masą czekoladową i wlać do przygotowanej formy, piec przez 25 - 30 minut. Wyjąć z piekarnika i ostudzić w formie. Ciasto opadnie, tworząc wgłębienie, które wypełnimy musem). Nie wyjmować z formy.

Mus
Przygotowujemy podobnie jak powyżej: roztopić masło i czekoladę, ostudzić. Zmiksować żółtka z kakao, dodać do ostudzonej czekolady i wymieszać. Ubite białka wymieszać bardzo delikatnie (nie niszcząc piany) z ostudzoną masą czekoladową oraz rozpuszczoną w wodzie żelatyną (również ostudzoną).
Masę wylać na środek upieczonego spodu. Dekoracja z ciemniejszych smug na musie powstała z reszty masy czekoladowej. Wstawić do lodówki na ok. 4 - 5 godzin lub na całą noc. Kroić gorącym nożem (sparzonym wrzątkiem i osuszonym).
